หมู่บ้านเกาะกา หมู่ที่ ๑ ตำบลท่าเรือ อำเภอปากพลี ตามประวัติ ซึ่งเรียบเรียงโดยนางทองมา ชวนชม ซึ่งเป็นชาวบ้านเกาะกา ได้จัดทำเอกสารบันทึกเมื่อวันที่ ๙ กันยายน พ.ศ. ๒๕๐๘ ว่าพ่อเฒ่าพูน เกาะกาใต้ กับพวกได้เข้าบุกเบิกเมื่อประมาณปี พ.ศ. ๒๔๓๑ เดิมบริเวณหมู่บ้านเป็นทุ่งราบกว้างขวางมาก และมีที่ดอนสูงอยู่กลางทุ่งราบมีต้นไม้ขึ้นปกคลุมและมีนกอาศัยอยู่เป็นจำนวนมากโดยเฉพาะฝูงนกกา ที่บริเวณนี้ยังเป็นทางผ่านของช้างป่าจำนวนมาก จึงมีการรวบรวมครัวเรือนได้ประมาณ ๑๗ ครัวเรือน เมื่อประมาณปี พ.ศ. ๒๔๓๒ มาปลูกบ้านอาศัยเป็นกลุ่มใหญ่เพื่อป้องกันไม่ให้ช้างเข้ามาในบริเวณหมู่บ้าน ซึ่งต่อมาเมื่อมีพระราชบัญญัติการปกครองท้องที่ และมีการจัดตั้งหมู่บ้านผู้นำสมัยนั้นจึงตั้งชื่อหมู่บ้านว่า "บ้านเกาะกา" มาตราบเท่าทุกวันนี้