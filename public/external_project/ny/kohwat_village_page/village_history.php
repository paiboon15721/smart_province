หมู่บ้านเกาะวัด หมู่ที่ ๕ ตำบลองครักษ์ อำเภอองครักษ์ จังหวัดนครนายกเป็นหมู่บ้านที่เก่าแก่กว่า ๑๐๐ ปี เดิมมีชื่อเรียกว่า “บ้านหัวควาย”ในอดีตที่ผ่านมานั้น มีชาวบ้านได้เข้ามาปลูกบ้าน เพื่อตั้งรกรากอยู่กันเป็นกลุ่มๆ ระหว่างญาติ พี่ น้อง เดิมชาวบ้านได้พักอาศัยอยู่ที่หน้าวัดหัวควาย ตำบลศีรษะกระบือ ต่อมามีการขยายอยู่ตามบริเวณลำรางสาธารณะ ซึ่งสภาพพื้นที่จะเป็นที่ราบลุ่มมีไม้ใหญ่ไม่หนาแน่น แต่จะมีต้นอ้อ, ต้นปรือ ต้นขนากขึ้นอยู่จำนวนมากซึ่งชาวบ้านได้เข้ามาจับจองที่ดินโดยการถากถาง บุกเบิก เพื่อทำการเกษตรโดยบ้านเกาะวัดจะมี ลำรางที่มีโขลงช้างและควายแห เดินผ่านและมาพักอาศัยจำนวนมาก ดังนี้
สายที่ ๑ จากลำรางบางตะเภา หมู่ที่ ๕ ต.องครักษ์ (มีพ่อค้าชาวจีนมาขายสินค้าเรือสำเภาเกิดชนกับตอไม้ขนาดใหญ่ทำให้เรือสำเภาจมลง), ผ่านลำรางหัวควาย หมู่ที่ ๖ ต.องครักษ์ (มีกระบือจำนวนมาก), ผ่านไปลำน้ำหักเชื่อมคลอง ๘ วา (ปัจจุบันเป็นคลองรังสิตประยูรศักดิ์)
สายที่ ๒ จากลำรางบางตะเภาหมู่ที่ ๕ ต.องครักษ์, ลำรางเกาะบางกุ้ง ระหว่าง หมู่ที่ ๑๑-๑๓ ต.ศรีษะกระบือ (มีกุ้งอาศัยอยู่จำนวนมาก),ลำรางท่าราบ ระหว่างคลอง ๒๓-๒๒ ต.ศรีษะกระบือ, ลำรางคลองไผ่ดำ คลอง ๑๗ อ.บางน้ำเปรี้ยว, เขตมีนบุรี, เขตหนองจอก และเขตบางเขน
สายที่ ๓ จากลำรางบางตะเภาหมู่ที่ ๕ ต.องครักษ์, ลำรางหนองรังกา (มีนกกาพักอาศัยอยู่จำนวนมาก หมู่ที่ ๗ ต.ศรีษะกระบือ),ลำรางหนองปลาลาน (มีปลานานาชนิด และปลาไหลชุกชุม ชาวบ้านได้ใช้สุ่มเพื่อจับปลาในหลุมเท้าช้างจะจับปลาได้โดยง่าย และยังเป็นที่พักอาศัยของช้างเป็นลักษณะลานกว้าง),ลำรางพังพวย หมู่ที่ ๗ ต.ศรีษะกระบือ (มีต้นผักพังพวยขึ้นอยู่หนาแน่น), ลำรางบางกระจิก หมู่ที่ ๓ ตำบลองครักษ์(มี “ต้นจิก” ขึ้นอยู่บริเวณริมแม่น้ำนครนายกและลำรางบางกระจิกจำนวนมาก) เชื่อมแม่น้ำนครนายก
ซึ่งต่อมาได้มีการแบ่งเขตหมู่บ้าน/ตำบล ตามแนวคันคลองศีรษะกระบือ แยกออกมาเป็น “บ้านเกาะวัด” และใช้เรียกกันมาตราบจนเท่าทุกวันนี้